---
title: "Podwyżki dla polityków a sprawa polska"
author: "Aleksander Politański"
date: '2020-08-22T23:31:14-05:00'
tags:
- R Markdown
- plot
- regression
categories: R
---



<p>Tym razem będzie krótko, wakacyjnie. Ostatnio głośno było o projekcie ustawy podnoszącej wynagrodzenia politykom. Trochę mnie zaskoczyło, że taki pomysł pojawił się w tak niefortunnym momencie. Wizerunkowo to nie mogło się udać. Nie jest to jednak ani mój problem, ani nie na tym chciałem się skupić. Zadałem sobie pytanie – czy politycy w Polsce zarabiają dużo czy mało?</p>
<p>Znalazłem taką <a href="https://en.wikipedia.org/wiki/List_of_salaries_of_heads_of_state_and_government#cite_note-igcompaycheck-18">stronę na Wikipedii</a>. Ktoś bardzo pracowicie zebrał tam informacje na temat zarobków prezydentów i szefów rządów w różnych krajach (w przeliczeniu na dolary). Co więcej, zarobki te odniesione są do PKB per capita w danym kraju. Myślę, że takie relatywne ujęcie zarobków jest dobrym pomysłem. Pokazuje, ile zarabiają najwyżsi rangą urzędnicy państwowi w relacji do tego, jak bogaci są obywatele danego kraju. Należy się spodziewać, że szef rządu Luksemburga będzie musiał zarabiać o wiele więcej w kwotach bezwzględnych, niż na przykład szef rządu Kongo. Żeby porównać sytuację w tych dwóch krajach, musimy dokonać jakiejś standaryzacji i tego właśnie dokonał za nas autor arykułu na Wikipedii.</p>
<div id="ograniczenia" class="section level2">
<h2>Ograniczenia</h2>
<p>Wzorem artykułów naukowych napiszę od razu, jakie problemy metodologiczne wiążą się z tą analizą. Zdaję sobie sprawę z tego, że źródło danych nie jest doskonałe. Autorzy strony na Wikipedii zbierali przez dłuższy czas doniesienia prasowe i oficjalne dokumenty na temat aktualnych zarobków polityków. Sama Wikipedia ostrzega przed możliwym zdezaktualizowaniem się podanych danych.</p>
<p>Inna kwestia metodologiczna jest taka, że PKB per capita to trochę abstrakcyjna miara. Może lepiej byłoby na przykład skorzystać z mediany zarobków w danym kraju, ale takiego zestawienia nie miałem pod ręką i postanowiłem skorzystać z gotowca. Uważam, że warto zaprezentować nawet te niedoskonałe dane, żeby choć przybliżyć temat. Może coś przeoczyłem, ale nie widziałem, żeby jakieś media zadały sobie trud wykonania chociażby takiej analizy.</p>
</div>
<div id="zarobki-polityków" class="section level2">
<h2>Zarobki polityków</h2>
<p>Najpierw przyjrzyjmy się najbardziej ogólnemu poziomowi analizy. Wikipedia podaje w jednej kolumnie zarobki głów państwa, wśród których znajdują się głównie prezydenci, ale także królowie, emirowie, sułtani itp. W tym zestawieniu polski prezydent zajmuje miejsce 120 ze 154 ujętych w rankingu (nie licząc krajów, dla których danych nie zebrano). Mniej więcej 77% państw płaci swojemu prezydentowi więcej niż Polska, w relacji do PKB per capita.</p>
<p>W zakresie zarobków szefów rządów (w większości państw jest to premier, w niektórych przypadkach prezydent), Polska zajmuje 89 miejsce ze 125, dla których udało się uzyskać dane. Około 70% państw wynagradza swojego szefa rządu relatywnie wyżej niż Polska.</p>
<p>A co by się stało, gdyby doszły do skutku planowane podwyżki płac? Z moich wyliczeń wynika, że w takiej sytuacji Polska przesunęłaby się w rankingu nieznacznie:</p>
<p align="left">
<img src="/img/zarobkiPol/rankingi.png" width="40%" height="40%">
</p>
<p><em>Według moich źródeł, PKB per capita w Polsce w 2019 wyniosło <a href="https://data.worldbank.org/indicator/NY.GDP.PCAP.CD?locations=PL-GR-PT-DE-EU">15595 USD</a></em></p>
<p>Nie jest to precyzyjne wyliczenie, bo porównuję tu zarobki głowy państwa i szefa rządu Polski do PKB z 2019, a na 2020 rok przewidywany jest spadek PKB Polski o mniej więcej 4,6%, mogę trochę niedoszacowywać potencjalnej zmiany w rankingu. Ale umówmy się, że globalna sytuacja na skutek COVIDu jest na tyle dynamiczna, że trudno tu o dobre oszacowanie. Pozostanę więc przy porównaniu do PKB z 2019.</p>
<p>Możemy dodatkowo zobaczyć jak przedstawia się sytuacja w podziale na poszczególne kontynenty.</p>
<iframe width="100%" style="height: 100vh; border: none" src="/img/pBox.html">
</iframe>
<p>Najwyższe zarobki głów państwa w relacji do PKB na osobę pojawiają się w Afryce. Uwaga: skala na osi y jest logarytmiczna, czyli wykres jest bardzo „ściśnięty” w pionie, żeby dało się zmieścić na nim wszystkie wartości. Przy normalnej, liniowej skali, Afryka odfrunęłaby znacznie wyżej. Najwyższe zarobki notują Eswatini (inaczej Suazi) oraz Wielka Brytania – na czele obu tych krajów stoi monarcha. W pierwszej ósemce „najdroższych” głów państwa znajduje się zresztą siedmiu monarchów. Oprócz wymienionych są to królowie, królowe czy emirowie: Kataru, Tonga, Norwegii, Belgii i Szwecji.</p>
<p>Polski prezydent zarabia mniej więcej tyle, ile średnio zarabiają głowy państw w Europie (przy czym mówiąc „średnio” mam na myśli medianę tych zarobków – na wykresie jest to pozioma linia w każdym z kolorowych „pudełek”). Sama Europa natomiast, jest wyraźnie najskromniejsza w opłacaniu swoich panujących, spośród wszystkich kontynentów.</p>
<iframe width="100%" style="height: 100vh; border: none" src="/img/pBox2.html">
</iframe>
<p>Jeśli chodzi o opłacanie szefów rządów, Afryka znów zdecydowanie wysuwa się na prowadzenie, ale tym razem maksymalny pułap to około 260-krotność PKB per capita w Sudanie Południowym, podczas gdy dla głów państw pułap ten potrafił osiągać zawrotne 400 czy 500-krotności, a nawet przekraczać tysiąckrotność, jak w Wielkiej Brytanii i Eswatini. Ponownie, zarobki premiera Polski plasują się w średniej Europejskiej. Trochę nie chce mi się wierzyć w dane na temat zarobków prezydenta i premiera Republiki Czeskiej – w obu przypadkach zarobki tych urzędników miałyby być niższe niż średnie PKB per capita, co byłoby tyleż dziwne, co godne opisania w osobnym artykule. Na razie jednak tylko zaznaczam to, jako ciekawostkę do ewentualnego sprawdzenia.</p>
</div>
<div id="wnioski" class="section level2">
<h2>Wnioski</h2>
<p>Mój wpis nie jest długi, a analiza nie była szczególnie głęboka. Prawdę mówiąc, głównie szukałem pretekstu, żeby sporządzić jakiś interaktywny wykres z użyciem biblioteki r plotly. Mimochodem sprawdziłem chyba jednak coś istotnego. Można śmiało powiedzieć, że (przynajmniej na podstawie danych, do których dotarłem) standardy opłacania polityków w Polsce nie są przesadnie „bizantyjskie” i wpisują się w ogólny trend Europejski. Na tle światowym, nasi czołowi politycy są opłacani wręcz skromnie, w relacji do tego jak bogaci są Polacy. A ponieważ zarobki w naszym kraju rosną, należy się spodziewać także podwyżek dla polityków. Może nie w takim momencie, jak w sierpniu 2020 roku i może nie tak wysokich jak te, które planowano, ale jakieś podwyżki zapewne będą. A jeśli mogę się pokusić o bardziej ogólny wniosek z tej krótkiej analizy, to przestrzegałbym przed emocjonalnym reagowaniem na doniesienia prasowe. Zanim się oburzymy sprawdźmy, czy jest o co się oburzyć. A jeśli nie mamy czasu sprawdzić (co jest całkowicie zrozumiałe w nawale obowiązków), to odnotujmy tylko, że w mediach padły jakieś hasła na dany temat. Bez emocji, bez oceniania, do czasu sprawdzenia.</p>
</div>
