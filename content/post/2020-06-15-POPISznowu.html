---
title: "PO kontra PiS...znowu"
author: "Aleksander Politański"
date: '2020-06-15T23:31:14-05:00'
tags:
- R Markdown
- plot
- regression
categories: R
---



<div id="jako-trzecia-runda" class="section level1">
<h1>2020 jako trzecia runda</h1>
<p>Wydarzenia na polskiej scenie politycznej nabrały niezwykłego tempa. Do tego stopnia, że <a href="https://www.politanski-blog.net/2020/05/05/zalegizować-marihunaen-a-komu-to-potrzebne/">wpis</a>, który zamieszczałem na blogu pod koniec kwietnia można już traktować jak zamierzchłą historię. Urzędujący prezydent wkraczał w początek maja, jako zdecydowany lider sondaży, z szansą nawet na zwycięstwo w pierwszej turze. Kilka tygodni później mamy już nowego kandydata Platformy, zatopionego Kosiniaka-Kamysza i duże problemy Dudy. Według nowych sondaży, w drugiej turze wyborów czeka nas ponowne odgrzanie tego, co znamy już od bardzo dawna: pojedynek PiSu z PO. Przypomnijmy jak było w 2010 i 2015.
<em>W całym tekście, jako zmiennej przewidywanej używam odsetka głosów dla PiS. Odsetek głosów dla PO to oczywiście 100% minus procent dla PiS.</em></p>
<p align="center">
<img src="/img/wyniki2010.jpg" width="50%" height="50%">
</p>
<p align="center">
<img src="/img/wyniki2015.jpg" width="50%" height="50%">
</p>
<p>Inni kandydaci, inne wybory, a mapki jakby podobne… Wielokrotnie już zwracano uwagę na to, że kolory, które widzimy na tych mapach pokazują prawie idealnie granice zaborów, co osobiście uważam za fascynujące. Wyjątki stanowią głównie duże miasta. Oprócz tego, ostoją Platformy
w Polsce wschodniej jest powiat hajnowski (gdzie znajduje się duża mniejszość prawosławna, może to jest klucz do zrozumienia fenomenu tego powiatu), a podobną redutę PiSu na zachodzie stanowią głównie powiaty lubiński i polkowicki. Coś mi to zresztą <a href="https://commons.wikimedia.org/wiki/File:Yin_yang.svg">przypomina</a>…
Żeby odnieść się trochę do statystyki, korelacja wyników tych dwóch wyborów na poziomie powiatów wynosi niebotyczne 0,978 (im bliżej 1 tym silniej jedna zmienna koreluje z drugą). Znając wyniki z 2010 roku mogliśmy przewidzieć wyniki w 2015 ze skutecznością 95,6%. Niezależnie od tego, że z ramienia PiSu startował już inny kandydat. Pozwolę sobie zatem na stwierdzenie, że w drugiej turze wyborów prezydenckich, przynajmniej w ostatnich latach, Polacy głosują raczej na stronnictwo niż na kandydata.</p>
<p align="center">
<img src="/img/kor 2010 2015.jpg" width="60%" height="60%">
</p>
<p>Coś jednak musiało się zmienić na przestrzeni tych kilku lat. Chociażby dlatego, że pierwsze wybory wygrało PO a drugie PiS. Zatem co i gdzie się zmieniło?</p>
<p align="center">
<img src="/img/roznica 2010 2015.jpg" width="50%" height="50%">
</p>
<p align="center">
<img src="/img/zmiana kat.jpg" width="60%" height="60%">
</p>
<p>Jak widać zmiany nie były już tak wyraźnie powiązane z geografią. Można powiedzieć, że cała Polska generalnie zagłosowała chętniej na kandydata PiSu w 2015 roku niż w 2010. Jeśli widać jakąś tendencję to lokuje się ona bardziej w obszarach: Polska centralna (podobne lub niższe poparcie dla PiS w 2015) i Polska peryferyjna (większe poparcie dla PiS w 2015 niż w 2010). Mówiąc inaczej, zachód nadal chętniej głosował na kandydata PO a wschód na kandydata PiS ale wszędzie proporcje przechyliły się delikatnie na korzyść PiSu. Zmiana była jednak na tyle wyraźna, że pozwoliła Andrzejowi Dudzie pokonać Bronisława Komorowskiego.</p>
<p><em>Nawiasem mówiąc – największa zmiana nastąpiła za granicami Polski. Polonia w 2010 roku głosowała na Bronisława Komorowskiego w nieco ponad 60%, a w 2015 postawiła w większości (55,9%) na Andrzeja Dudę.</em></p>
<p><em>Jeszcze jedna uwaga na marginesie – analizując dane zauważyłem, że w oficjalnych danych PKW pojawiają się dziwne zapisy, zgodnie z którymi w niektórych miejscach Polski było więcej oddanych głosów, niż uprawnionych do głosowania. Najwięcej takich powiatów pochodziło z Pomorza a więc domyślam się, że chodzi o miejscowości turystyczne, skąd przyjezdni oddawali głosy. Stąd też – badanie poparcia na poziomie powiatów, dla wyborów które odbywają się w sezonie wakacyjnym, jest obarczone pewnym błędem.</em></p>
<p>Zobaczmy w ilu powiatach nastąpiła zmiana zwycięzcy.</p>
<p align="center">
<img src="/img/zmiana win.jpg" width="60%" height="60%">
</p>
<p>Jak się okazuje, PiS „nie oddało” ani jednego z tych powiatów, w których w 2010 roku wygrał Jarosław Kaczyński. 37 powiatów natomiast w 2015 roku zagłosowało w większości na Andrzeja Dudę, mimo że w 2010 wygrywał tam kandydat Platformy.<br />
Gdyby udało się ustalić jakie czynniki przyczyniły się do tej globalnej zmiany, może dałoby się przewidzieć na którą stronę przechyli się szala zwycięstwa w 2020 roku. Najpierw jednak, spróbujmy się dowiedzieć, od czego zależało poparcie dla przedstawicieli poszczególnych partii w wyborach 2010 i 2015.</p>
</div>
<div id="elektorat-wiejski" class="section level1">
<h1>Elektorat wiejski</h1>
<p>Zacznijmy od „wiejskości” powiatów, czyli od tego, jaki odsetek mieszkańców danego powiatu stanowili mieszkańcy wsi i jak przekładało się to na głosy oddane na kandydata danej partii. Analizuję tu tylko powiaty, niebędące miastami na prawach powiatu (zaburzały liniowość relacji).</p>
<p><img src="/img/wies.jpg" width="100%" height="100%"></p>
<p>Generalna tendencja wydaje się wskazywać, że im większy odsetek powiatu stanowiła wieś, tym większy był odsetek głosów oddanych na kandydata PiS (a więc także odwrotnie – im bardziej „miejski” był powiat, tym wyższe poparcie dla kandydata Platformy). Widać też, że w 2010 roku była to korelacja nieco silniejsza niż w 2015 (widać to po kącie nachylenia linii trendu). W obu latach jednak, relacja między „wiejskością” powiatu a stopniem jego poparcia dla danej partii nie była wyraźnie liniowa. Kropki powiatów rozpraszają się bardzo szeroko wokół linii trendu. Interpretacja
w postaci hasła „wieś wybiera PiS” zapewne brzmiałaby atrakcyjnie jako tytuł artykułu, ale na podstawie tylko tego wykresu byłaby dużym nadużyciem.</p>
<p><img src="/img/sex.jpg" width="100%" height="100%"></p>
<p>W przypadku odsetka mężczyzn mieszkających w danym powiecie, sytuacja jest podobna. Występuje lekka tendencja, zgodnie z którą im większy odsetek danego powiatu stanowili mężczyźni, tym więcej głosów uzyskiwał w nich kandydat PiSu, przy czym tendencja ta była nieco silniejsza w 2010 roku. Ponownie jednak, gdybyśmy mieli przewidywać wyniki poparcia na podstawie tej zmiennej, mylilibyśmy się bardzo często. Przypomnijmy sobie, jak doskonale zgodne z wynikami w 2015 były wyniki z 2010. Ani „wiejskość” ani „męskość” powiatów nie zbliżają się do tej siły związku z wynikami wyborów w danym roku. Nawiasem mówiąc, okazuje się, że w Polsce te dwie zmienne są ze sobą skorelowane. Im większy odsetek ludności wiejskiej w powiecie – tym więcej jest tam też mężczyzn. Kobiety chyba chętniej niż panowie uciekają ze wsi do miast.</p>
</div>
<div id="bezrobocie" class="section level1">
<h1>Bezrobocie</h1>
<p>Nie jest chyba kontrowersyjną teza, że PiS jest partią o silnych afiliacjach socjalnych, a PO przynajmniej wywodzi się z korzeni bardziej liberalnych. Idąc tym tropem pomyślałem, że może stopa bezrobocia w danym powiecie będzie dobrze tłumaczyć odsetek głosów oddanych na kandydata jednej lub drugiej partii.</p>
<p><img src="/img/bezrob.jpg" width="100%" height="100%"></p>
<p>Okazuje się, że stopa bezrobocia w najmniejszym stopniu nie przewiduje poparcia dla PiS. W 2015 roku może jest to efekt niezerowy, ale nadal bardzo, bardzo mizerny. Można powiedzieć, że wyższe bezrobocie w powiecie nie premiowało w żaden sposób ani kandydata PiSu ani Platformy.</p>
</div>
<div id="uwarunkowania-historyczne---rozbiory" class="section level1">
<h1>Uwarunkowania historyczne - rozbiory</h1>
<p>Wspominałem już wcześniej, że granice rozbiorów znakomicie nakładają się na <a href="https://oko.press/zabor-rosyjski-rzadzi-polska-prusy-nie-daja-rady/">preferencje wyborcze Polaków</a>. Przyjrzyjmy się temu jednak trochę bliżej, na histogramie. Pokazuje on, ile powiatów z danego zaboru załapało się w dany przedział poparcia udzielonego kandydatowi PiS.</p>
<p><img src="/img/rozbiory.jpg" width="100%" height="100%"></p>
<p>Jak widać, różnice są ogromne. W 2010, w powiatach wchodzących niegdyś w skład zaboru rosyjskiego lub austriackiego, kandydat PiS najczęściej dostawał około 65% głosów, czyli wygrywał
z ogromną przewagą. W powiatach „pruskich” najczęstszym wynikiem było około 30-35%. Pięć lat później w powiatach „niepruskich” najczęstsze wyniki dla kandydata PiSu sięgały aż 70-75%.
W powiatach „pruskich” było to najczęściej około 40%.
Potwierdza się zatem to, o czym wspomniałem wcześniej – w 2015 roku cała Polska nieco chętniej głosowała na kandydata PiSu niż w 2010. Ale preferencje Polski „pruskiej” i „kongresowo-galicyjskiej” pozostały. Pierwsza wybrałaby kandydata PO, druga kandydata PiS. W jakim dokładnie stosunku? Zobaczmy.</p>
<p><img src="/img/tabela1.jpg" width="100%" height="100%"></p>
<p>Gdyby prezydenta wybierała tylko „kongresowo-galicyjska” część Polski, świętowalibyśmy właśnie dekadę nieprzerwanej prezydentury polityków PiSu, przy czym zwycięstwo kandydata tej partii
w 2015 byłoby po prostu wyraźniejsze niż to w 2010. Gdyby natomiast wybierać miały powiaty niegdyś należące do Prus, Bronisław Komorowski właśnie zdawałby urząd po dwóch pełnych kadencjach jego pełnienia. Można przy tym odnotować, że najwyższy wynik ze wszystkich konfiguracji padł w 2010 w części „pruskiej”. Bronisław Komorowski praktycznie zmiażdżył tam Jarosława Kaczyńskiego różnicą aż 24,8%! W 2015 roku procentowy podział był już praktycznie identyczny (57-42 vs 42-57). Problem w tym, że to część rosyjsko-galicyjska jest ludniejsza. Mieszka tam około 58% Polaków. A więc kandydat PO, żeby myśleć o zwycięstwie, musi zdecydowanie wygrać na zachodzie a na wschodzie - przynajmniej niewysoko przegrać.</p>
<p>Ale podkręćmy jeszcze te różnice. Na mapach poparcia, w Polsce wschodniej widać wyraźne dziury
w niebieskim kolorze oznaczającym wygraną kandydata PiSu. Są to oczywiście duże miasta. Jak wiadomo, migracja ze wsi i mniejszych ośrodków miejskich do dużych miast jest zjawiskiem powszechnym. Miasta mają inną dynamikę niż wieś, przyciągają ludzi lepiej wykształconych (uczelnie wyższe), oferują więcej miejsc pracy i lepsze wynagrodzenie. Być może specyfika miast jest na tyle silna, że niweluje historyczne uwarunkowania wynikające z dawnej polityki państw zaborczych. Miasta wydają się wyłamywać z podziałów na „pruskie” i „rosyjskie” czy „austriackie”. Sprawdźmy, czy rzeczywiście tak jest.</p>
<p><img src="/img/tabela2.jpg" width="100%" height="100%"></p>
<p>Gdyby wszyscy mieszkańcy dużych miejscowości (miast na prawach powiatu) zbojkotowali wybory
w 2010 i 2015 roku, PiS zwyciężałby w obu tych latach. W 2010 różnica nie byłaby znaczna, w 2015 wynosiłaby już ponad 11%. Trzeba zaznaczyć, że nie są to wyniki stricte dla wsi. Uwzględniamy tu wyniki powiatów, w których odsetek mieszkańców miast jest niższy niż 100%. „Pruska” część Polski jest na ogół bardziej zurbanizowana. O ile bardziej? Mogę się delikatnie mylić w tym oszacowaniu, ale po wyłączeniu z rachunku miast na prawach powiatu, mniej więcej 35% mieszkańców dawnych zaborów rosyjskiego i austriackiego mieszka w miastach. W części „pruskiej” około 50%. Powtarzam więc – nie jest są to wyniki wyłącznie dla mieszkańców wsi. Można natomiast przyjrzeć się wynikom tylko w dużych miastach – tych na prawach powiatu.</p>
<p><img src="/img/tabela3.jpg" width="100%" height="100%"></p>
<p>Teza jakoby miasta w mniejszym stopniu podlegały wpływom uwarunkowań historycznych, w tym wypadku podziału rozbiorowego, znajduje potwierdzenie w danych. Duże miasta chętniej głosują na kandydatów Platformy niezależnie od tego, na terenie jakiego niegdysiejszego zaboru się znajdują. Nadal jednak widzimy, że interakcja efektu „miejskości” i efektu „zaboru” dawała najwyższe wyniki poparcia dla kandydata PO.</p>
</div>
<div id="wiek-wyborców" class="section level1">
<h1>Wiek wyborców</h1>
<p>Omówienie wpływu wieku wyborców na wyniki wyborów 2010-2015 będzie trochę trudniejsze niż poprzednie omówione zależności. Dane, jakimi dysponuję, mówią o tym jaki odsetek osób w pewnym przedziale wiekowym mieszkał w danym roku na terenie powiatu. Nie mam tu więc jednej zmiennej np. ‘średni wiek’, tylko wiele mniejszych.</p>
<p>W artykułach prasowych często czytam analizy powyborcze, które odnoszą się stricte do wieku wyborców, rzeczy w rodzaju: „emeryci głosują na PiS” albo „trzydziestolatkowie wybierają PO”. Jest jednak pewien problem – w każdych kolejnych wyborach te grupy wiekowe się przesuwają. Jeśli koncentrujemy się na tym, w jakim wieku są wyborcy, kiedy oddają głos, możemy stwierdzić na przykład, że w roku X dwudziestolatkowie najchętniej głosowali na danego kandydata, a pięć lat później ten kandydat stracił poparcie w tej grupie wiekowej, za to najchętniej wybierali go już dwudziestopięciolatkowie. Może się tak zdarzyć, bo… minęło 5 lat i ci, którzy głosowali pięć lat temu, głosują podobnie jak poprzednio.</p>
<p>Sprawdziłem, na podstawie danych z 2010 i 2015, czy bardziej podobne są do siebie głosy grup wiekowych (np. 18-22 lata) czy danych roczników (np. osób urodzonych między rokiem 1988 a 1992). Uwaga: uwzględniłem tu tylko takie grupy wiekowe/roczniki, które dało się ze sobą zestawić w wynikach obu wyborów. Opuściłem więc np. roczniki 1993-1997, w których urodziły się osoby, które w 2015 roku miały 18-22 lata, bo 5 lat wcześniej te osoby nie mogły jeszcze głosować. Zależało mi tu na zestawieniu grup, które można ze sobą porównać.</p>
<p><img src="/img/kafelki1.jpg" width="100%" height="100%"></p>
<p><img src="/img/kafelki2.jpg" width="100%" height="100%"></p>
<p>Kolor kafelków, które widzimy na wykresach, pokazuje jak mocno odsetek danej grupy wiekowej (pierwszy wykres) lub rocznika (drugi wykres) korelował z wynikami uzyskanymi przez kandydata PiS w obu latach wyborczych. Im jaśniejszy jest kafelek, tym bardziej pozytywna była korelacja (im więcej osób z tego przedziału było w powiecie, tym wyższe wyniki dostawał kandydat PiS). Jak widać, korelacje w grupach rocznikowych są do siebie bardzo podobne. Korelacje w grupach wiekowych są „poprzesuwane” o 5 lat, czyli o jedną kategorie. Jaki z tego wniosek? Taki, że wyborcy z 2015 głosowali podobnie do tego jak głosowali w 2010. Jesteśmy bardziej podobni do siebie samych sprzed 5 lat niż do osób, które 5 lat temu były w wieku, w którym jesteśmy teraz. A dokładnie – jeśli skorelujemy ze sobą kafelki w grupach wiekowych (wykres pierwszy), to dostaniemy współczynnik r = 0,47. Jeśli zrobimy to samo z kafelkami z wykresu drugiego, r = 0,93. Różnica jest ogromna. (Im bliżej wartości 1 tym silniejsza korelacja).</p>
<p>Może nie jest bardzo odkrywcze stwierdzenie, że głosujemy bardziej podobnie do samych
siebie-młodszych, niż do innych-w naszym wieku. Ale wynikają z tego ważne wnioski. Od dawna pokutuje stwierdzenie, że PiS jest raczej partią emerytów. Może kiedyś tak było, ale poparcie dla PiS
i PO nie zależy od tego, ile lat mają wyborcy, tylko z jakiego są rocznika. Jeśli w danym momencie
w skład osób posiadających prawa wyborcze wejdzie akurat więcej roczników popierających PiS, to prawdopodobnie wygra PiS. Jeśli nie, to raczej wygra kontrkandydat z PO. To nie wiek wyborców jest prognostykiem ich sympatii w rywalizacji PO-PiS ale ich rocznik.</p>
<p>Niestety, GUSowskie dane na temat struktury wieku w powiatach, na których się opieram, podają dokładne liczby osób per rok i powiat tylko do 70 roku życia. Powyżej, są już dane zbiorcze. Dlatego na powyższych wykresach zatrzymałem się na rocznikach ‘48-‘52. Roczniki ’43-’47 w 2010 roku jeszcze były uwzględniane osobno w danych GUSowskich, ale w 2015 weszły już częściowo w grupę 70+. W mojej bazie danych najwyższa kategoria wiekowa to 68+, bo potrzebowałem dokładnie pięcioletnich przedziałów od 18 roku życia, żeby pokazać powyższe wykresy. W 2020 kategorię osób 68+ zasili kohorta wiekowa z roczników 1948-1952, rekordowo negatywnie nastawiona do PiSu
w latach 2010 i 2015. A jak głosowali seniorzy w 2015?</p>
<p><img src="/img/najstarsi.jpg" width="100%" height="100%"></p>
<p>Osoby 65+ nieznacznie skłaniały się w 2015 roku do głosowania na PiS (korelacja 0,15). Niewykluczone, że w 2020 pierwszy raz odsetek seniorów w powiecie, będzie korelował pozytywnie
z poparciem dla kandydata PO. Nowo zameldowani 68plus-latkowie są silnym elektoratem Platformy. A co z najmłodszymi?</p>
<p><img src="/img/najmlodsi.jpg" width="100%" height="100%"></p>
<p>Najmłodsi wyborcy w 2015 roku (wyjaśniłem wcześniej powody z jakich nie uwzględniłem ich
w wykresie kafelkowym) zdecydowanie popierali PiS (r = 0,50). Stąd, w tegorocznych wyborach należy się spodziewać wygranej Andrzeja Dudy wśród wyborców w wieku 23-27 lat. Ale jak mogą zagłosować ci, którzy w 2015 roku mieli 13-17 lat a w 2010 zaledwie 8-12? W ostatnich eurowyborach i wyborach parlamentarnych, najmłodsi wyborcy cechowali się przede wszystkim: niższym zainteresowaniem wyborami (najmniejsza frekwencja ze wszystkich grup wiekowych) oraz szczególnym zamiłowaniem do… Konfederacji (silne, trzecie miejsce, depcząc po piętach PO). PiS wygrywał wśród tych wyborców, ale nieznacznie. Z jednej strony można by było powiedzieć, że nowi wyborcy są nieco odchyleni w prawo. Z drugiej strony, Konfederacja jest prawicą zupełnie innego gatunku niż PiS. Tak dalece innego, że jej wyborcy są w stanie wybrać kandydata Platformy, tylko po to, żeby zaszkodzić PiSowi – opozycyjny prezydent może być dobrą blokadą.</p>
</div>
<div id="podsumowanie" class="section level1">
<h1>Podsumowanie</h1>
<p>Zbiorę teraz wszystkie powyższe ustalenia. Po pierwsze, wydaje się, że głosujemy podobnie do tego jak głosowaliśmy wcześniej - niezbyt chętnie zmieniamy poglądy. Ba, mamy utarte tradycje zakorzenione nawet w czasach zaborczych. Może niektóre spowodowane przekazami rodzinnymi, inne przekazami kulturowymi, niektóre natomiast po prostu wieloletnimi różnicami w rozwoju gospodarczym, których nie da się całkiem zniwelować nawet po wielu latach wolności. Tradycje jednak tracą na swoim znaczeniu w dużych ośrodkach miejskich, gdzie panuje zupełnie inna dynamika niż w małych miejscowościach. Może chodzi o możliwości edukacyjne, pieniądze, czy o relacje społeczne, ale w każdym razie duże miasto przestaje być już podobne do swojego regionu a zaczyna być podobne do innych miast. Co do grup poparcia, na kandydatów PiSu głosowała chętniej wieś i dawne obszary Galicji i Królestwa Polskiego. Na kandydatów Platformy chętniej głosowano w miastach, w części historycznie należącej do Prus. Niektóre roczniki chętniej głosują na kandydatów jednej a inne na kandydatów drugiej partii. W sympatiach do partii nie widać wyraźnych podziałów np. na młodych i starych a raczej sinusoidę rocznikową.</p>
<p>Wiele wskazuje na to, że w tegorocznych wyborach będziemy znowu blisko remisu, z lekkim wahnięciem na jedną lub drugą stronę. Języczkiem u wagi może okazać się elektorat Konfederacji czy głosy Polaków mieszkających za granicą. Oczywiście trzeba też pamiętać, że Trzaskowski to nie Komorowski. Część wyborców może też zmienić swoje zdanie sprzed pięciu lat. Tutaj już wchodzą domysły. Prawdę powiedziawszy, zaczynając pracę nad tym artykułem, myślałem o stworzeniu modelu predykcyjnego przewidującego, kto w 2020 roku wygra wybory. Sprawa okazała się na tyle złożona, że mimo wielu godzin pracy nie znajduję jeszcze wielu odpowiedzi. Ale i tak w kolejnym wpisie spróbuję, raczej w ramach zabawy, napisać jakim wynikiem, moim zdaniem, zakończą się tegoroczne wybory.</p>
<hr />
<p><em>Korzystałem z danych GUSu i PKW. Kontury mapy powiatów pobrałem ze strony www.gugik.gov.pl</em></p>
</div>
